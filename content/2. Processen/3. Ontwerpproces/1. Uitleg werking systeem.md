---
title: 1. Uitleg werking systeem 
taxonomie:
  - oo-15.2.Uiteg-werking-systeem.
---

## Wat is het uitleggen van de werking van een systeem?
Dit lijkt een eenvoudig te beantwoorden vraag. Het hangt echter sterk van de context af, wat voor een invulling je aan de uitleg wil geven. 

Gaat het bijvoorbeeld om een al bestaand systeem en dient de uitleg als documentatie achteraf? Of betreft het een nieuw te ontwikkelen systeem en dient de uitleg als afstemming met belanghebbenden voordat er iets gebouwd gaat worden? 

En gaat het alleen om de werking van het systeem voor de eindgebruiker, of wil je ook uitleggen hoe dit gerealiseerd is, bijvoorbeeld voor een software engineer. Om dit uit te leggen kunnen we een parallel trekken met de uitleg van de werking van een auto. Voor de bestuurder volstaat het om bijvoorbeeld uit te leggen, hoe de auto in zijn achteruit zet, hoe je richting aangeeft, hoe je de ruitenwissers aanzet, etcetera. Voor een monteur is het van belang om de techniek hierachter uit te leggen en een schema van bijvoorbeeld het motorblok op te nemen of een schema van de bedrading van de auto. Voor de uitleg van een software systeem maken we bij HBO-ICT onderscheid tussen een FO (het wat, kan ook door een niet ict-er begrepen worden) en een TO (het hoe).

Tekst gecombineerd met visuele modellen helpen om snel inzicht te krijgen in een systeem. Bovendien kun je met visuele modellen verschillende kanten van een systeem belichten. Denk bijvoorbeeld aan een klassendiagram voor de gegevens kant, en een use case diagram voor de functionele kant. Uitleg over de verschillende modulleertechnieken komt nog in andere hoofdstukken aan bod.

Overigens gaat er aan de uitleg van de werking van een systeem (de oplossing) een analyse van het domein en de requirements vooraf. De modellen die je in de analyse fase hebt gemaakt, zoals bijvoorbeeld een domeinmodel, use case diagram en toestandsdiagrammn, kun je hergebruiken bij de uitleg van het uiteindelijke bijpassende gerealiseerde systeem.


> [!TIP] Casus
> Frank werkt bij een klein bedrijf. Het bedrijf heeft een aantal applicaties ontwikkelt die bij verschillende klanten draaien. Een van de applicaties vraagt nog geregelmatig onderhoud. Ook zijn er klanten die functionele vragen over het systeem stellen. Twee medewerkers zijn hiervoor verantwoordelijk. Eén van die medewerkers heeft een sabbatical van drie maanden, en nu is de ander plotseling ziek. Frank is nu tijdelijk verantwoordelijk voor het systeem. Gelukkig is er een FO en TO, zodat hij zich de materie direct eigen kan maken.

## Hoe zit het uitleggen van de werking van een systeem in elkaar?
Als je de werking van een systeem wilt uitleggen, is het van belang om je te verplaatsen in de lezer. De lezer zul je bij de hand moeten nemen. Begin daarom met een globale uitleg, voordat je de diepte induikt. Een goede start is om eerst het doel van het systeem uit te leggen. Daarna kun je meer vertellen over de daarvoor geboden functionaliteit. Dit leggen wij vast in een functioneel ontwerp. Als het 'wat' van de applicatie duidelijk is, kun je verder gaan met het 'hoe'. Dat leggen wij vast in een technisch ontwerp.

Een systeem staat meestal niet los van zijn omgeving. Denk bijvoorbeeld aan een koppeling met een e-mailsysteem of een betaalsysteem. Daarom is het ook van belang om aan de context aan te geven, zowel op functioneel niveau (FO, use case diagram met secondaire actoren) als technisch niveau (TO; bijvoorbeeld beschrijving van interfaces). 

Voor een opdrachtgever is het van belang dat hij zeker weet dat de reden en het doel van het te ontwikkelen systeem goed begrepen wordt. Dit voorkomt dat er een prachtig systeem gerealiseerd wordt, dat echter het probleem niet oplost. Het ontwikkelteam kan alleen goed meedenken met de stakeholders als dit ook voor hen helder is.

In de inleiding van het functioneel ontwerp kun je ingaan op de reden van de ontwikkeling van het systeem. Vaak zijn een paar zinnen daarvoor al genoeg. Misschien heb jij of het bedrijf al een document geschreven waarin die vraag beantwoord wordt. In het Handboek requirements (Swart, 2022) wordt dit een visie en scope document genoemd. In Succes met de requirements (Arendsen et al., 2008) wordt gesproken over een businessdocument. Als zo’n document er is, verwijs je er naar.
Voor alle belanghebbenden die meewerken aan de verdere ontwikkeling van het systeem, en zeker voor de nieuwkomers, is het belangrijk om snel overzicht te krijgen van het tot dusver gerealiseerde systeem.

Een domeinmodel (gegevens kant) en use case diagram (functionele kant) voorzien van tekstuele uitleg zijn zeer geschikt om een lezer in weinig tijd uit te leggen wat er globaal gerealiseerd is. De richtlijn is dan ook dat je deze vooraan in je functioneel ontwerp opneemt.

Voor gedetailleerde informatie kan de lezer dan de use case beschrijvingen inzien. Alle in het use case diagram opgenomen use cases, zowel de primaire als secondaire, werk je dan ook tekstueel uit. Voor de traceerbaarheid is het handig als je de use cases voorziet van een identificatie, bijvoorbeeld door deze een nummer te geven. Een use case beschrijving kun je voorzien van UML-diagrammen en/of schermvoorbeelden om één en ander te verduidelijken.

Hoe een en ander gerealiseerd wordt, leg je uit in een technisch ontwerp.
In een inleiding kun je refereren aan het functioneel ontwerp. Je hoeft dus niet opnieuw in het technisch ontwerp uit te leggen waarom het systeem ontwikkeld is, en wat de businesswaarde van de ontwikkelde applicatie is.

Bij het ontwerp op hoofdlijnen kun je in principe gebruik maken van het UML componenten diagram en het UML deployment diagram. In de praktijk worden deze echter niet vaak gebruikt. Misschien komt dat onder andere omdat in verschillende versies van UML er andere toepassingen zijn geweest voor componenten. Martin Fowler schrijft daarover:

“In earlier versions of the UML, components were used to represent physical structures, such as DLLs. That’s no longer true; for this task, you now use artifacts” (Fowler, 2004, p. 141).

In het werkveld zie je dat voor diagrammen zoals het component en het deployment diagram een alternatief komt opzetten, namelijk het C4-model. Het C4-model is makkelijk te leren, en leent zich uitstekend om een software architectuur mee weer te geven. In ons UML onderwijs behandelen we daarom in plaats van het componenten en deployment diagram het C4-model (zie https://c4model.com/).
 Als je het C4-model tot op level 3 uitwerkt, heb je de architectuur op hoofdlijnen te pakken.

Na de uitleg op hoofdlijnen, kun je de diepte ingaan. Allerlei verschillende onderwerpen kun je aan bod laten komen. Misschien maak je in één van de software componenten gebruik van het MVC design pattern. Hoe dat in de applicatie uitgewerkt is kun je dan goed in een apart hoofdstuk uitleggen, bijvoorbeeld onder de titel ‘Uitleg MVC-implementatie’. En misschien is er in de code een heel complex algoritme uitgewerkt dat je wilt toelichten. 

Je uitleg van het ontwerp kun je ondersteunen met verschillende UML-diagrammen. Bijvoorbeeld:
1. Een klassendiagram om de softwareklassen en de relaties daartussen overzichtelijk te tonen. Let op, we hebben het hier niet over één klassendiagram voor de gehele software. Dat maakt juist dat je door de bomen het bos niet meer ziet en daarvoor kun je beter een package diagram gebruiken. Je kunt een klassendiagram wel goed gebruiken als je een deel of een bepaald aspect van je ontwerp wilt uitleggen.
1. Een packagediagram om een globaal overzicht van de software te geven. 
1. Een sequentiediagram om de interactie tussen klassen te laten zien. Je kunt bijvoorbeeld laten zien hoe een scenario van een use case in de software geïmplementeerd is.
1. Een toestandsdiagram voor objecten die in verschillende toestanden kunnen verkeren, en waarbij je overzichtelijk wilt maken hoe ze van de ene toestand in een andere toestand kunnen overgaan. Het geeft daarmee een goed overzicht van de overeenkomstige software code.

Vaak zal er sprake zijn van gegevensopslag in een database. Geef in het technisch ontwerp het ontwerp van de database. Het is gebruikelijk om hiervoor een ERD-diagram te gebruiken. Leg gemaakte keuzes uit.



### Voorbeeld van een functioneel en technisch ontwerp
```FO en TO
Voorbeelden van een functioneel en technisch ontwerp heb je gezien in de voorgaande weken.
```


## Hoe gebruik je een FO en TO?
Het doel en de mate van detail van een Functioneel Ontwerp (FO) en een Technisch Ontwerp (TO) kunnen variëren afhankelijk van de situatie, zoals de complexiteit van het project, de betrokken stakeholders en de gebruikte ontwikkelmethode.

Functioneel Ontwerp (FO): Beschrijft wat een systeem moet doen, vaak in begrijpelijke taal voor zowel business als IT. De mate van detail hangt af van de doelgroep; bij Agile kan dit beknopt zijn, terwijl in traditionele methodes uitgebreide specificaties worden gebruikt.

Technisch Ontwerp (TO): Gaat dieper in op hoe het systeem technisch wordt gerealiseerd. De details zijn afhankelijk van de technologie en de doelgroep (ontwikkelaars, architecten). In een snel veranderende omgeving kan het TO flexibeler en minder gedetailleerd zijn dan bij een vaste systeemarchitectuur.

Kortom, FO en TO moeten worden afgestemd op de behoeften van het project en de betrokken partijen.

>Casus

Je bent als lid van het ontwikkelteam betrokken geweest bij de eerste gesprekken met stakeholders. De product owner speelde daar ook een belangrijke rol in. Om grip te krijgen op het op te lossen probleem, heb je de product owner geholpen met het verkennen van het domein, door opstellen van een domeinmodel (gegevens kant) en een use case model (functionele kant). Dit is niet meer dan een verkenning en handig om bij de refinements en sprint planningen bij de hand te hebben. De product owner is begonnen met het vastleggen van requirements in een product backlog. Voor de eerste sprint is er een sprint planning geweest. De uit de product backlog geselecteerde items (en een paar reserve voor als de sprint vlotter verloopt dan gedacht), zijn nu gedetailleerd genoeg uitgewerkt om in de eerste sprint te realiseren.
Je bent nu zover dat je een functioneel ontwerp kunt schrijven dat precies aansluit bij de uitgewerkte items in de sprint backlog.


>Bronnen: 
1. Craig Larman (2005). Applying UML and patterns (3e editie). Pearson Education, Inc.

2. Nicole de Swart (2022). Handboek requirements (3e editie). Academische uitgeverij Eburon.
---


