---
title: 1. Uitleg Docker
taxonomie:
  - ib-19.2.Docker.OI
  - ib-19.3.Docker.OI
draft: false
---

## Wat is Docker?
**Docker** is een open-source platform dat softwareontwikkeling en distributie vereenvoudigt door gebruik te maken van containers. Containers zijn geïsoleerde, lichte omgevingen die een applicatie en alle benodigde afhankelijkheden bevatten, waardoor de applicatie overal kan draaien, ongeacht het onderliggende besturingssysteem of de infrastructuur. In tegenstelling tot traditionele virtuele machines, waarbij volledige besturingssystemen worden gekopieerd, delen containers de kernel van het systeem waarop ze draaien.

> [!TIP] Casus  
> Een softwarebedrijf ontwikkelt een webapplicatie die zowel op de     
> laptops van ontwikkelaars als op een productieomgeving in de cloud 
> moet draaien. In plaats van de applicatie handmatig te configureren 
> op elk systeem, verpakt het team de applicatie in een Docker-
> container. Hierdoor kan iedereen binnen het bedrijf dezelfde, 
> consistente omgeving gebruiken zonder installatieproblemen.

## Hoe zit Docker in elkaar?
Docker bestaat uit verschillende componenten die samenwerken om containers te bouwen, beheren en draaien. De volgende componenten zijn belangerijk om een applicatie te bouwen en draaien met Docker.

![[2.1 docker-architecture.png]]
*Figuur 1: De docker architectuur*

### Containers
Een [[5. Uitleg Docker Containers|container]] is een lichte, geïsoleerde omgeving waarin een applicatie draait. Bijvoorbeeld apps, websites of databases. Containers bevatten alles wat nodig is om een applicatie consistent uit te voeren, zoals afhankelijkheden, bibliotheken en configuraties. Dit zorgt ervoor dat de applicatie op elke machine hetzelfde functioneert, ongeacht het onderliggende besturingssysteem. 

### Docker Images
Containers worden aangemaakt op basis van [[3. Uitleg Docker Images|Docker Images]]. Een image is een blauwdruk voor de container en bevat alle bestanden en instellingen die nodig zijn om de applicatie te laten werken. Eenmaal gebouwd, kunnen images eenvoudig worden hergebruikt en gedeeld. Een image wordt altijd gebouwd aan de hand van een base image. Deze base images bevatten het besturingssysteem waar de applicatie op kan draaien.

### Dockerfile
Een [[7. Uitleg Dockerfile|Dockerfile]] is een scriptbestand met instructies voor het bouwen van een Docker Image. Hierin wordt gedefinieerd welke basisimage wordt gebruikt, welke bestanden moeten worden toegevoegd en welke commando’s moeten worden uitgevoerd bij het opstarten van een container met de image. Met een Dockerfile kunnen ontwikkelaars hun applicaties op een gestructureerde en reproduceerbare manier verpakken tot image.

### Docker Compose
Wanneer een applicatie uit meerdere containers bestaat, wordt [[6. Docker Compose|Docker Compose]] gebruikt om deze te kunnen beheren. Met een `compose.yml` (eerder `docker-compose.yml`) bestand kunnen ontwikkelaars meerdere containers samen laten werken. Deze containers kunnen door Compose met één commando gestart en beheerd worden. 
### Docker Engine
De Docker Engine is de kern van Docker en bestaat uit de Docker Daemon, de Docker CLI en de REST API. De Docker Daemon (_dockerd_) is het achtergrondproces dat containers beheert, netwerkconfiguratie regelt en opslag beheert. De Docker CLI stelt gebruikers in staat om via de terminal opdrachten uit te voeren, terwijl de REST API integratie met andere applicaties mogelijk maakt. De Docker Enigine start automatisch bij het openen van Docker Desktop.

Op Windows moet je voor Docker gebruikmaken van het Windows Subsystem for Linux (WSL). Dat is een compatibiliteitslaag waarmee Linux-containers kunnen draaien zonder een volledige virtuele machine te gebruiken.
### Docker Hub
Om het delen van images eenvoudig te maken, heeft **Docker** de Docker Hub. Het is een online repository waar images kunnen worden opgeslagen en gedownload. Ontwikkelaars kunnen hier hun eigen images publiceren of bestaande images gebruiken als basis voor hun projecten. Naast Dockerhub bestaan er ook alternatieve container registry's om images vanaf te halen, zoals amazon's ECR en GitHub's Container registry.


## Hoe gebruik je Docker?
Ontwikkelteams gebruiken Docker om applicaties lokaal te testen zonder conflicten tussen afhankelijkheden. In een Continuous Integration/Continuous Deployment (CI/CD)-pipeline kan Docker worden gebruikt om code automatisch te bouwen, testen en implementeren. Daarnaast biedt Docker grote voordelen voor microservices-architecturen, waarbij elke dienst in een aparte container draait, waardoor schaalbaarheid en flexibiliteit worden vergroot.

> [!TIP] Casus  
> Een tech-bedrijf ontwikkelt een platform voor online betalingen. Het systeem bestaat uit verschillende microservices, zoals gebruikersbeheer, betalingsverwerking en fraude-detectie. Het bedrijf besluit Docker te gebruiken om deze microservices in afzonderlijke containers te draaien, zodat elke service onafhankelijk kan worden ontwikkeld, geschaald en geüpdate.

---

> Volgende stap: [[2. Setup Docker]]
