---
title: 4. Uitleg relaties
taxonomie:
  - ib-19.2.Verzamelingen.OI
  - ib-19.2.Tupel.OI
  - ib-19.3.Tupel.OI
---

## Wat is een relatie?
Een **relatie** beschrijft een verband tussen elementen uit twee of meer verzamelingen. Het is een verzameling van geordende paren/drietallen/..., **tupels**, waarin elk paar het verband weergeeft tussen die elementen. Bijvoorbeeld, in een **relatie** $R$ tussen verzameling $A$ en verzameling $B$ kan een paar `(a, b)` aangeven dat element `a` uit $A$ in verband staat met element `b` uit $B$.

Een **tupel** is een rij van elementen waarbij de volgorde van deze elementen van belang is. Bij een tupel van `(1,2)` is `1` afkomstig uit de eerste verzameling en `2` afkomstig uit de tweede verzameling. Hierdoor zijn de **tupels** `(1,2)` en `(2,1)` dus ook andere **tupels**.


> [!TIP] Casus 
> Stel je voor dat we een verzameling van studenten hebben en een verzameling van vakken. Een **relatie** kan aangeven welke studenten welke vakken volgen. Bijvoorbeeld: $\{(Jan, Wiskunde), \ (Martijn, Informatica), \ (Jan, Informatica)\}$. Dit zijn geldige **tupels** bij deze relatie. Een **tupel** zoals `(Wiskunde, Jan)` zou geen geldige **tupel** zijn, doordat er geen vak is dat `Jan` heet. 

## Hoe zit een relatie in elkaar?
Een **relatie** wordt gedefinieerd als een verzameling van geordende paren. Deze paren worden vaak weergegeven als **tupels**. Een **tupel** `(a, b)` geeft aan dat er een verband is tussen `a` en `b`. Het **cartetsisch product** van twee verzamelingen $A$ en $B$, genoteerd als $A \times B$, is de verzameling van alle mogelijke geordende paren waarbij het eerste element uit $A$ komt en het tweede uit $B$.

### Voorbeeld
$$
\begin{array}{l}
A = \{0, 1, 2\} \\
B = \{0, 1, 2\} \\
\\
A \times B = \left\{ \begin{array}{l}
(0, 0), (0, 1), (0, 2), \\
(1, 0), (1, 1), (1, 2), \\
(2, 0), (2, 1), (2, 2)
\end{array} \right\}
\end{array}
$$

De **relatie** R is dan een deelverzameling van A × B. Als we bijvoorbeeld de **relatie** "de eerste is kleiner dan de tweede" nemen, dan zou een mogelijke relatie zijn: $$ R = \{(0,1), (0, 2), (1, 2)\} \ of \ R \subseteq A × B  $$
De tweede notatie betekent: R is een deelverzameling van het cartesisch product van verzameling A en B

## Hoe gebruik je een relatie?
**Relaties** worden gebruikt om verbanden tussen elementen in verschillende verzamelingen vast te leggen. Ze zijn nuttig bij het modelleren van gegevens en het uitvoeren van zoekopdrachten. In databases worden **relaties** bijvoorbeeld gebruikt om tabellen te koppelen.

> [!TIP] Casus 
> Stel dat we een systeem moeten ontwikkelen waarin studenten zich kunnen inschrijven voor vakken. We hebben een verzameling van studenten en een verzameling van vakken. De **relatie** geeft aan welke student zich heeft ingeschreven voor welk vak.
> 
> **Eisen:**
> - Een student kan zich voor meerdere vakken inschrijven.
> - Een vak kan door meerdere studenten gevolgd worden.
> - We willen de **relatie** kunnen uitlezen en bewerken.
> 
> **Resultaten:** 
> - Jan is ingeschreven voor Wiskunde en Informatica.
> - Lisa is ingeschreven voor Wiskunde.
> - Peter is ingeschreven voor Databases.
> - Martijn is ingeschreven voor Wiskunde en Informatica.
> 
> **Mogelijke uitwerking van de casus**
> De verzamelingen zijn als volgt
> $$
> \begin{array}{l}
>     S = \{Jan, Lisa, Peter, Martijn\} \\
>     V = \{Wiskunde, Informatica, Databases\}
> \end{array}
> $$
> De **relatie** die voor dit voorbeeld gedefinieerd kan word is "student heeft zich ingeschreven voor". Deze **relatie** kan worden weergegeven als:
> $$
> R = {\begin{array}{l}
> (Jan, Wiskunde), (Jan, Informatica), (Lisa, Wiskunde), \\
> (Peter, Databases), (Martijn Wiskunde), (Martijn, Informatica)
> \end{array}}
> $$
> 
> Het verschil met het cartesisch product zijn in dit geval alle combinaties van studenten die zich niet op vakken hebben ingeschreven zoals de tupel `(Jan, Database)`.

---

> Volgende stap: [[5. Stappen relaties|Stappen relaties]]
